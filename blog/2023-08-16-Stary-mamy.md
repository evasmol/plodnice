---
slug: Stary mamy
title: Starý mámy
authors: eva
tags: [(ne)plodnost]
---

![](https://i.imgur.com/Iw8C9t0.jpg)

Nemládnu. Nemládneš. Nemládneme totiž nikdo. Průměrný věk prvorodiček se zvyšuje. Připadá mi, že mluvit o věku v souvislosti s plánováním rodiny je trochu tenký led, neboť je obvyklé těhotnění odsouvat a není výjimkou, že páry začnou plánovat rodinu po třicítce, nebo dokonce blíže čtyřicítce ženy. Každý známe někoho, u koho vyšší věk nebyl v založení rodiny překážkou.

## Kdy je tedy ok otěhotnět?
Ze studia na vysoké si nepamatuju mnoho, některé střípky se mi ale zaryly hlouběji než jiné, zejména momenty, kdy naši vyučující opustili veterinární tématiku a na chvilku odskočili od zvířat k lidem. Takhle jsme se opakovaně dostali k tomu, že pro ženu je optimální poprvé otěhotnět někdy kolem 20-24.roku života. Aha, říkala jsem si, až dokončím školu, budu mít tenhle optimální interval už za sebou. Škoda. Další "meta" byla "až mi bude 28". Moje máma měla totiž 1.dítě ve 28 letech, na tehdejší dobu to bylo spíš dost pozdě. Já si dlouho říkala, že to určitě stihnu dřív. (Nestihla.) Následoval milník "dítě před třicítkou". Nechci nikoho napínat, neklaplo to. Pak tu máme příjemné intermezzo, kdy se narodil náš syn a mě ještě týden bylo 31 let. Díky asistované reprodukci jsem to dotáhla na tehdejší pražský průměr :-)
Nyní jde ale do tuhého, neboť před sebou vnímám ostrou, diskutovanou a obávanou hranici 35 let, kterou bych pro sebe popsala tak, že početí dá víc zabrat a pravděpodobnost vrozených vad roste. V mojí hlavě je tahle hranice plná červených vykřičníků a velmi zásadní (otěhotnět ve 34 letech a 364 dnech by bylo ještě fajn, ale ve 35 letech a pár hodinách už bych si vyloženě říkala o průšvih). Asi to nebude tak horké a bude se jednat spíš o pozvolné změny, ale tahle věková hranice, nad kterou je plošně doporučen odběr plodové vody z důvodu odhalení případných odchylek u miminka mne zkrátka děsí a asi nejsem jediná.
Lidé se dožívají vyššího věku než dřív. Co se ale týče vajíček, mnoho se nezměnilo v tom, jak tělo ženy funguje. Stále platí, že všechna vajíčka ženy vzniknou v době, kdy ona sama je plodem v děloze své matky a od té doby jejich počet neustále klesá. Dokud dívka nezačne menstruovat, nedochází k dozrávání vajíček, k jejich zániku však ano. Trochu se stydím to přiznat, ale dlouho jsem si myslela, že teoreticky každý měsíc dozraje 1 vajíčko a během ovulace je uvolněno, tudíž se rezerva vajíček ženy sníží o 1. Ve skutečnosti je to třeba až o 1000 vajíček, která během 1 měsíce zaniknou,aniž by dozrála. Kromě toho, že vajíček ve vaječnících ubývá, dochází též k jejich stárnutí. Každé vajíčko bydlí ve váčku (folikulu), který jej do určité míry chrání, avšak není zcela ochráněno od vnějších vlivů, které na ně neblaze působí (k poškozování dochází vlivem času, UV záření, nebo např.vlivem zánětu). Dochází k mutacím genetické informace vajíček. S rostoucím věkem ženy klesá šance, že se během menstruačního cyklu vajíčko uvolní a též že dělení embrya po oplození bude probíhat tak, jak má (spermie do procesu předá pouze genetickou informaci muže, k dělení buněk po splynutí jádra vajíčka a spermie dochází za použití dělícího aparátu vajíčka a za využití energie produkované mitochondriemi, což jsou tak řečené buněčné plíce, které též prochází procesem stárnutí).

## No co, vylepším si kvalitu vajíček
Co se týče kvality vajíček, hodně se mluví a píše o zdravém životním stylu. Alkohol a kouření škodí, zdravá strava spolu se spánkem a pohybem prospívají. ALE JAK? Z logiky věci není možné kvalitu vajíček vylepšit. Asi je možné zpomalit jejich stárnutí. Do jisté míry lze zdravým životním stylem ovlivnit hormonální hladiny v těle a zdravý průběh menstruačního cyklu. Nová vajíčka se nám však v těle neobjeví a poškození, která v průběhu času doposud nastala, již nelze smazat (čímž nechci říct, že se máme na všechno vykašlat, přiměřeně zdravý životní styl je po všech stránkách fajn pro kohokoliv bez rozdílu).
Na trhu najdeme mnoho přípravků určených pro pomoc s otěhotněním. Asi není od věci pátrat po tom, jak konkrétně mají pomoci a nemít přehnaná očekávání. Uznávám, že pocit, že pro úspěch děláme vše, co je v našich silách, je též podstatný. 

## Jsem prostě stará.
Pokud budu znovu těhotná a dozvím se, že jsem "stará matka", zkusím se neurazit. Není jedno, jakým způsobem je to řečeno, formulace může být méně či více zraňjící. Zpráva pro mne bude: paní, nezavírejme oči před vaším věkem, který s sebou nese určitou míru rizika, že ovlivní, zda donosíte a porodíte zdravé miminko. Nic víc a nic míň. 

### "Stoletá královna popu otěhotněla přirozenou cestou. Když najdete opravdovou lásku, jde to, vzkazuje rozzářená novopečená maminka čtenářkám"
Téma těhotnění a rození ve vyšším věku zejména u celebrit vyvolává senzace. Veřejnost zajímá, zda to "šlo samo". Za sebe říkám, že spíš nešlo a dost možná přišla pomoc v podobě vajíček od dárkyně, na čemž neshledávám nic špatného. Pokud to "samo" šlo, nerada bych, aby to pro ženy stejného věku (právě jsem se přistihla,že se zdráhám napsat stejně staré, protože co kdyby slovo staré působilo urážlivě)nebyla zpráva, že těhotnět a rodit zdravé, biologicky vlastní děti v tomto věku je norma.

Líbí se mi formulace, že **jsou ženy, které nemají v otázce rodičovství věk na své straně**. Působí konejšivě, bez soudu. Takové ženy jsou a budou. Nevíme, co má která z nás za sebou. Říkám si, jak soudit životní rozhodnutí někoho, kdo má odžito víc než já? Zákon nám umožňuje léčbu pro ženy do dne jejich 49.narozenin. Je to příliš vysoký věk? Pokud ano, proč je zákonná norma takto benevolentní? Každý má právo se v zákonných mezích rozhodnout. 

 Za "nefér" považuji to, že u mužů není zákonná hranice stanovena, nejedná-li se o dárce spermií. Přitom i kvalita spermií je věkem ovlivněna, ale o tom zase někdy příště.
 
Loučí se stará matka. Držím nám všem, bez ohledu na věk, palce.

![](https://hackmd.io/_uploads/ry30Ewq3h.jpg)



Odkazy na použité zdroje:
https://www.livescience.com/50199-can-you-rejuvenage-aging-eggs.html
Zákon č. 373/2011 Sb., o specifických zdravotních službách https://ppropo.mpsv.cz/zakon_373_2011
https://www.youtube.com/watch?v=fpyfRi2QALw

