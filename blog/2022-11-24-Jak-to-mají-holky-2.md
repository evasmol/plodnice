---
slug: Jak to mají holky
title: Jak to mají holky
authors: eva
tags: [(ne)plodnost]
---
## Menstruační cyklus:
##### 
Během puberty začnou střídavě na pravém a levém vaječníku dozrávat a uvolňovat se vajíčka. Aktivita vaječníků je cyklická a cyklus nazýváme menstruační. Rozmezí nástupu první menstruace je poměrně široké, v odhadování nástupu u konkrétní dívky lze usuzovat tělesných změn, které nástupu cyklu zpravidla předchází. Většina dívek začíná menstruovat zhruba 2 roky poté, co jim začnou růst prsa, bývá to mezi 10. a 16. rokem.

**Menstruační cyklus trvá orientačně 28-35 dnů**, zdroje se v udávání délky “zdravého” cyklu neshodují. Aby bylo možné cyklus zhodnotit, je skvělé si vést záznamy jeho průběhu v podobě **menstruačního kalendáře** a znát nejen délku celého cyklu, ale i délku a intenzitu menstruačního krvácení.

**1.den menstruačního cyklu= 1.den menstruačního krvácení** (počítáme skutečné krvácení, nikoliv špinění, které se u některých žen objevuje před začátkem silnějšího krvácení)
Poslední den menstruačního cyklu= den před začátkem následujícího menstruačního krvácení

Menstruační cyklus si rozdělíme na 2 části: **folikulární** a **luteální**

### Folikulární fáze:
**Folikulární fáze= období, kdy se tělo chystá na uvolnění vajíčka**. Trvá od prvního dne menstruačního krvácení do ovulace (prasknutí folikulu a uvolnění zralého vajíčka z vaječníku). U většiny žen trvá cca 16 dnů (ale našla jsem rozmezí délky zdravé folikulární fáze **11-27 dnů**, řekněme tedy, že je velmi individuální).
**Co se děje ve vaječníku**: Na začátku folikulární fáze začne ve vaječníku růst více (5-20) folikulů, tedy váčků, z nichž každý obsahuje nezralé vajíčko. Po nějaké době začne 1 “nejsilnější” z nich říkat ostatním: já rostu, vy nemusíte! A roste dál, zatímco zbylé zanikají. Roste a roste až do ovulace.
**Co se děje v děloze**: Na začátku folikulární fáze se děloha zbavuje sliznice, která narostla během předchozí luteální fáze. 
### Luteální fáze: 
**Luteální fáze=období, kdy se děloha připravuje na těhotenství**. Začíná ovulací a končí den před nástupem menstruačního krvácení. U většiny žen trvá 12-14 dnů. 
**Co se děje ve vaječníku**: Folikul si představme jako váček, který má obal, uvnitř je tekutina a v ní plave vajíčko. Před ovulací je tento folikul na povrchu vaječníku a mění na tzv.žluté tělísko. Žluté tělísko produkuje hormony, které připravují dělohu na těhotenství.
**Co se děje v děloze**: Sliznice dělohy roste a prokrvuje se, aby se do ní v případě otěhotnění mohlo embryo zavrtat. 

## Hormonální řízení menstruačního cyklu
Stejně jako mnoho dějů v našem těle, i reprodukce je řízena hormonálně. Hormony řídící ženskou reprodukci mají fascinující dosah: ovlivňují naše schopnosti v jednotlivých fázích cyklu (o významu cykličnosti žen se píše čím dál víc), náladu, aktivitu, atrakivitu pro partnera.  
Je zde mnoho na sebe navazujících kroků se zpětnovazebným působením a jedná se o **velmi citlivý a propracovaný systém**, který si ovšem maximálně zjednodušíme. 
Potřebujeme, aby se hormony tvořily ve správném množství a poměru. Hormon je látka, která vznikne, putuje krví a dojde k buňce, která pro ni má receptor (pouze buňku se správným receptorem může ovlivnit). Buňce s receptorem dostane od hormonu úkol. Stejný hormon může plnit více funkcí, tzn.dává různým buňkám různé úkoly. 


**GnRH**: vzniká v hypothalamu v mozku, ovlivňuje tvorbu FSH a LH v hypofýze (jinde v mozku)

**LH**: vzniká v hypofýze, působí ovulaci dominantního folikulu a dále velí žlutému tělísku, aby produkovalo progesteron

**FSH**: vzniká v hypofýze a velí folikulům na vaječníku, aby rostly

**Estradiol**: je produkován ve vaječníku rostoucími folikuly. Když je ho dostatek, působí v mozku tak, že hypofýza zvýší produkci LH a dojde k ovulaci. Estradio dále působí na tvorbu děložní a vaginální sliznice, atd. Mimo menstruační cyklus má mnoho funkcí a je to právě estradiol, který působí rozložení tuku typické pro ženy, širší pánev a, zjednodušeně řečeno, ženské vzezření.

**Progesteron**: hormon produkovaný žlutým tělískem, který tvoří příznivé prostředí v děloze a je nutný pro vznik a udržení těhotenství.

**Prolaktin**: hormon vznikající v hypofýze a ovlivňující řadu tělesných procesů. Když je ho hodně, způsobí pokles GnRH a útlum menstruačního cyklu. Hodně ho je mimo jiné při plném kojení, proto může plné kojení působit antikoncepčně

> **K čemu to všechno:**  Hodnocení množství a vzájemného poměru jednotlivých hormonů nechme na specialistovi. Pro nás je podstatné, že během menstruačního cyklu se hladiny jednotlivých hormonů mění a že jednak nás bude zajímat, zda naše tělo má hormonální hladiny v pořádku (zjišťuje se pomocí vyšetření hormonálního profilu) a jednak jsou hormonální přípravky fungující na stejném principu jako tělu vlastní hormony používány během řešení neplodnosti.
> ![](https://i.imgur.com/cqxzOlS.jpg)
