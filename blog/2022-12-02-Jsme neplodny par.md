---
slug: Jsme neplodný pár. 
title: Jsme neplodný pár. 
authors: eva
tags: [(ne)plodnost, kontroverze]
---
# Jsme neplodný pár. Co to znamená?
Neplodnost je pravděpodobně důvodem, proč jste zavítali na Plodnici. Jedná se o **neschopnost počít a v případě ženy též donosit a porodit dítě přirozeným způsobem**.

![](https://i.imgur.com/rSLpHxC.png)




---

**Plodná žena** je žena, která dokáže přirozeným způsobem se zdravým mužem počít, dále donosit a porodit životaschopné dítě. 
**Plodný muž** je muž, který je schopen přirozeným způsobem se zdravou ženou počít dítě. 



---

Opakem plodnosti je **neplodnost**, která může být **relativní** (v takovém případě lze pomocí lékařských zákroků neplodnost obejít a u ženy těhotenství z vlastních vajíček a u muže z vlastních spermií dosáhnout) a **absolutní** (zde u dané ženy či muže ani pomocí metod asistované reprodukce těhotenství dosáhnout nelze).



**Primární neplodnost**= stav, kdy v minulosti nebylo dosaženo těhotenství, a to ani biochemického.
**Sekundární neplodnost**= stav, kdy v minulosti bylo těhotenství dosaženo (sem se schovají i např.opakované spontánní potraty).

## Neplodný pár
**O neplodném páru hovoříme ve chvíli, kdy muž a žena při pravidelném nechráněném pohlavním styku po dobu 1 roku nedosáhnou početí**.  Hranice jednoho roku byla stanovena Světovou zdravotnickou organizací, [definice dle WHO zde.](https://www.who.int/news-room/fact-sheets/detail/infertility)


---

V léčbě neplodnosti je pacientem právě **neplodný pár**, nikoliv neplodná žena či neplodný muž.


---

## Neplodný pár před zákonem

**Legislativně je pojem neplodného páru ošetřen Zákonem 373/2011 Sb.** (Zákon o specifických zdravotních službáchách, [Plné znění zákona zde:](https://www.podnikatel.cz/zakony/zakon-373-2011-o-specifickych-zdravotnich-sluzbach/uplne/), a to pro účely poskytování služeb asistované reprodukce.

> (1) **Umělé oplodnění lze provést ženě v jejím plodném věku, pokud její věk nepřekročil 49 let**, a to na základě písemné žádosti **ženy a muže**, kteří tuto zdravotní službu hodlají podstoupit společně (dále jen „**neplodný pár**“). 
> 
Zde se dozvídáme, že **metody asistované reprodukce smí v současné době v ČR využít pouze muž a žena, nikoliv stejnopohlavní pár či single žena**. Pár nemusí být ve společném manželství a není ani na překážku, pokud jsou v manželství s jinou osobou. Nesmí k sobě být v příbuzenském vztahu vylučujícím možnost uzavření manželství.

Věk ženy nesmí přesáhnout 49 let (služby asistované reprodukce smí být poskytnuty ženě do dne jejích 49.narozenin) nemáme zde ovšem stanoven **minimální věk** pacientky. Pomoci si pomůžeme zákonem  [Zákon 48/1997 Sb. o veřejném zdravotním pojištění a o změně a doplnění některých souvisejících zákonů](https://https://www.zakonyprolidi.cz/cs/1997-48)

> § 15
> (3) Ze zdravotního pojištění se zdravotní služby poskytnuté na základě doporučení registrujícího poskytovatele v oboru gynekologie a porodnictví v souvislosti s umělým oplodněním, jde-li o formu mimotělního oplodnění (in vitro fertilizace), hradí
> a) **ženám s oboustrannou neprůchodností vejcovodů ve věku od 18 let** do dne dosažení třicátého devátého roku věku,
> b) **ostatním ženám ve věku od 22 let** do dne dosažení třicátého devátého roku věku,
> nejvíce třikrát za život, nebo bylo-li v prvních dvou případech přeneseno do pohlavních orgánů ženy nejvýše 1 lidské embryo vzniklé oplodněním vajíčka spermií mimo tělo ženy, čtyřikrát za život.

Zde se dozvídáme, že **pro ženy je stanoven minimální věk, u kterého pojišťovna za splnění daných podmínek léčbu uhradí**. 

Z výše citovaného vyvozuji,že pokud by se 18letá žena s průchozími vejcovody rok snažila s partnerem spontánně otěhotnět a nebyla úspěšná, může služeb asistované reprodukce využít jako samoplátce, v praxi se ale s takto mladými pacientkami spíše nesetkáme.

Muž i žena musí být právně způsobilí, tudíž musí přesáhnout věk 18 let a nesmí být právní způsobilosti zbaveni. **Horní věková hranice pro muže není stanovena**, navzdory tomu, že i plodnost muže s věkem prokazatelně klesá.

Nyní už máme představu, co je neplodný pár a příště se můžeme vrhnout na poruchy plodnosti.
