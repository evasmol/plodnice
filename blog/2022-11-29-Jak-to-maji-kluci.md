---
slug: Jak to mají kluci
title: Jak to mají kluci 
authors: eva
tags: [(ne)plodnost]
---
# Jak to mají kluci 

Klučičí reprodukce byla ve škole trochu upozaděná. Důvodem může být fakt, že žena může otěhotnět a výuka se do jisté míry soustředila na prevenci nechtěného těhotenství. Jak se vyvíjí klučičí rozmnožovací soustava před porodem a po něm? Co všechno ovlivňuje testosteron? 

## Než se narodí chlapeček
Když do vajíčka pronikne spermie s chromozomem Y, bude se embryo a následně plod vyvíjet jako chlapec. Prvních pár týdnů se holčičí a klučičí zárodek vyvíjí stejně. Všechny části pohlavní soustavy mají u obou pohlaví totožný základ a zda se vyvine chlapec nebo děvče, to záleží na přítomnosti testosteronu. Během 8.týdne vývoje v děloze začnou buňky v základu gonád (z nich se u chlapce vyvinou varlata a u děvčat vaječníky) vyrábět testosteron, hormon, který způsobí, že se začne utvářet klučičí rozmnožovací soustava, tedy varlata, nadvarlata, chámovody spojující varle a močovou trubici a přidatné pohlavní žlázy, které budou později tvořit sekret, který společně se spermiemi tvoří ejakulát.Varlata vznikají v pánevní dutině zavěšeny na vazy (stejně jako vaječníky) a sestupují do šourku v posledních měsících těhotenství. Následně by se měla obě varlata nacházet v šourku trvale.


## Od porodu do začátku puberty
Prakticky od narození mají chlapci vyšší testosteron než dívky, dále ho nemají stále stejně, což se odráží na výkyvech chování malých chlapců určitého věku (např.ve 3 letech bývá pokles testosteronu a chlapečci mívají něžnější období, které ovšem rychle odezní :-). Testosteron má velký vliv na vývoj mozku. Penis i varlata chlapců po porodu rostou, nicméně skokový růst nastává v pubertě. Až do puberty se ve varlatech chlapců netvoří spermie. Erekce jsou chlapci schopni již od porodu, nastupuje v různých i vůlí neovládaných situacích.

## Puberta
Puberta u chlapců nastupuje ve věkovém rozmezí 9-14 let (v průměru v 11 letech) a jedná se zhruba o 3 roky trvající proces. Hladina testosteronu se v pubertě zvýší 30x. Co způsobí nárůst testosteronu: dvojnásobné zvětšení varlat a ztmavnutí kůže šourku, zahájení tvorby spermií, růst penisu do délky a následně do šířky, růst pubického ochlupení a následně výraznějšího tělesného ochlupení oproti dívkám, zvětšení hrtanu a snížení hlasu. U chlapců dochází během puberty k výraznému tělesnému růstu. V pubertě nastupuje schopnost ejakulovat (při masturbaci/mimovolně ve spánku). 

## Jak vznikají spermie:
Na rozdíl od žen, u kterých se celoživotní zásoba vajíček ve vaječnících vytvoří před narozením a následně jen klesá, muži mají ve varlatech zárodečné buňky, které se od puberty neustále dělí a dávají vznik spermiím. Vývoj od zárodečné buňky k hotové spermii připravené vyrazit za dobrodružstvím trvá cca 3 měsíce. Každý den vznikne cca 1 milion nových spermií. Délka vývoje spermií je důležitá z praktického hlediska: jednak při užívání léků zhoršující kvalitu spermií má význam počkat 3 měsíce, až se spermie kompletně obmění, jednak při snaze o zlepšení kvality spermií pomocí režimu či doplňků stravy čekáme obdobně. 

## Reprodukční období muže
Muž/chlapec je schopen počít potomka ve chvíli, kdy je schopen ejakulovat. Plodnost trvá až do andropauzy, což je obdoba menopauzy u žen, a to průměrně ve věku 50-55 let,kdy dochází k poklesu testosteronu.[Více o andropauze zde.](https://www.medbroadcast.com/condition/getcondition/andropause)U některých mužů andropauza nastupuje mnohem později. V Guinessově knize rekordů je zapsán Ind, který zplodil své poslední dítě v 90 letech. Ovšem i mužská plodnost s věkem klesá a naopak vzrůstá pravděpodobnost početí potomka s genetickou vadou. 
![](https://i.imgur.com/voOvqkl.png)
