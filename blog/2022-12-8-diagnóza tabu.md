---
slug: Stigma neplodnosti aneb diagnoza tabu
title: Stigma neplodnosti aneb diagnóza tabu
authors: eva
tags: [(ne)plodnost, výzvy pro duši]
---
# Stigma neplodnosti aneb diagnóza tabu
Neplodnost je diagnóza. Nikdo z nás neplodných si ji dobrovolně nezvolil. Sice je o ní v teoretické rovině víc slyšet (frčí titulky jako že každý pátý pár je neplodný), ale stejně nám buď ani nepřijde na mysl, nebo si držíme palce a říkáme si, že se snad týká jen ostatních. Proč bychom to měli být zrovna my? Neplodnost ovlivňuje, jak se v životě cítíme a jak vnímáme sami sebe. Přináší zoufalství, zklamání, frustraci, pocit selhání a vlastní nedostatečnosti. Mění náš životní program a plány do budoucna. Topí nás pocitem, že dítě je to jediné, co může zapříčinit naše "**happily ever after**". Prověří naše partnerství. Pošle nás ke dnu. Drží nás na houpačce nadějí a zklamání. Je nám zrcadlem. Ráno nás budí a večer kazí usínání. 

**Každý a každá svou neplodnost prožíváme jinak.** Trochu záleží, zda jsme on či ona a trochu záleží, jací jsme, jak cílevědomí, jak sebelaskaví, jak otevření. Jedno máme společné: jsme lidé, druh historicky žijící a fungující dohromady. Potřebujeme ostatní. Potřebujeme být součástí kmene, cítit pospolitost. Potřebujeme přijetí. Mít možnost vylézt v celé svojí zranitelnosti a **svěřit se světu, aniž by nás odsoudil**.

O neplodnosti často **mlčíme, ošíváme se, stydíme**. Je to proto, že plození souvisí se sexem? Vždyť o sexu se mluví čím dál víc. Nad neplodným mužem se stále vznáší předsudek, že jako muž je úplně k ničemu, selhal, je rozhodně málo mužný, když "nedokáže ani tohle". Neplodná žena? Jó, ty dnešní holky. Na všechno mají dost času, chtěly by procestovat svět a budovat kariéru, no a pak jim to uteče, měly mít děti, dokud to šlo. Navíc to mají beztak ze stresu. Ať jedou pěkně na dovolenou, vínko na pláži, to by v tom byl čert, aby se neuvolnil
. 
Věřím, že jednou mi budou reakce na přiznanou neplodnost připadat již pouze úsměvné. Věty jako "A děláte to vůbec?" nebo "Tak na to nemysli a uvolni se". Nebo moje oblíbená: **Asi to tak má být, možná v tomhle životě dítě mít nemáš**. A taky klopení očí, rychlé změny tématu, zlehčování, dobré rady. Až s odstupem času vím, že do obtížných témat se mnoho lidí pouštět nechce, že třeba neví, jak. Že ten na pomyslné druhé straně stolu má také možnost volby a do tématu bychom ho neměli nutit. A uvědomuju si, že sama jsem nejednou reagovala jako slůně v čajovém servisu. 

**Jak reagujeme na traumatické zkušenosti ostatních?** Dáváme dost prostoru nasloucháním? Nezlehčujeme? Nevyžádaně radíme? Utíkáme od tématu? Vážíme slova? Nesnažíme se dozvědět víc, než je druhý připraven sdílet?

Přála bych si, aby se o neplodnosti mluvilo věcně, fakticky a bez obav.

---
**NEPLODNOST JE NEMOC**, NIKOLIV OSTUDA.

---
![](https://i.imgur.com/Hv0C4gx.jpg)
