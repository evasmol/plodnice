---
slug: Jak to mají holky 
title: Jak to mají holky 
authors: eva
tags: [(ne)plodnost]
---
Ve škole jsme se učili, že reprodukční systém ženy se skládá z částí, které při pohledu zvenčí vidíme (prsa, vulva) a dále z reprodukčních orgánů schovaných v pánevní dutině (vaječníky, vejcovody, děloha, pochva). To souhlasí, pojďme se ale podívat, jak reprodukční systém ženy vzniká a jak se mění v průběhu života. V tomto článku se podíváme podrobněji na stavbu pohlavní soustavy žen a v příštím článku pak na to, jak funguje, když jde všechno podle plánu.

**Než se narodí holčička:**
Když dojde ke spojení vajíčka a spermie, začne se vyvíjet embryo. Prvních pár týdnů se holčičí a klučičí zárodek vyvíjí stejně. Všechny části pohlavní soustavy mají totožný základ a zda se z tohoto základu stane holčičí nebo klučičí rozmnožovací soustava, o tom rozhoduje testosteron (hormon vznikající v základu gonád chlapců). Pokud je testosteron přítomen, vzniká mužská pohlavní soustava. **Pokud testosteron přítomen není, vyvine se ženská pohlavní soustava**, a to do konce 3.měsíce těhotenství. Do poloviny těhotenství se u ženského zárodku vytvoří všechna vajíčka, která následně již jen ubývají.


**Od porodu do začátku puberty:** vajíček stále ubývá, aniž by ovšem došlo k jejich uvolňování (ovulaci). 

**Puberta:** nastupuje obvykle mezi 8. a 13. rokem života a je to období několika let, kdy tělo dívky prochází změnami, které v budoucnosti umožní otěhotnění, těhotenství a porod. Tělesné změny zahrnují zvětšení mléčné žlázy a růst i změnu barvy prsních bradavek, dále rozvoj tělesného ochlupení, nástup menstruačního cyklu s menstruačním krvácením a produkci vaginálního sekretu v období mimo menstruační krvácení. Menstruační cyklus bývá zpočátku nepravidelný a může trvat i pár let, než se ustálí. V učebnicích je popisován zhruba 28 denní cyklus, během kterého dozraje a uvolní se vajíčko, které následně může být oplozeno spermií. Není to ovšem tak, že během každého menstruačního cyklu se zásoba vajíček sníží o 1, vajíčka i nadále průběžně zanikají. (Pro doplnění: během nejplodnějšího období ženy během 1 měsíce zanikne cca 1000 vajíček, pouze 1 z nich dospěje až k ovulaci). 

**Reprodukční období:** trvá u žen od nástupu menstruace do menopauzy. Dochází-li k ovulaci, může dojít k otěhotnění. **Současné stanovisko lékařů v ČR je takové, že ideální reprodukční věk ženy je kolem 25 let** a plodnost následně postupně klesá. Kvalita vajíček též klesá s věkem. Chápu to tak, že jak buňka stárne, klesá šance, že bude fungovat správně (správně se dělit po oplození spermií). 


**Menopauza** je období, ve kterém postupně dochází k zániku menstruačního cyklu (více ve článku Hormony a ženská reprodukce). Nastupuje průměrně ve věku 52 let (rozpětí nástupu menopauzy je individuální a velmi široké), příznaky nastupující menopauzy mohou ženu provázet i několik let. 

Abychom mohly otěhotnět spontánně, potřebujeme reprodukční soustavu kompletně vyvinutou. Tolik ke stavbě, na správné fungování si posvítíme příště.****

![](https://i.imgur.com/aZeyVIU.jpg)

